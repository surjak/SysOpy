# Tworzenie procesów. Środowisko procesu, sterowanie procesami.
## Zadanie 1. Drzewo procesów (15%)

Modyfikując zadanie 2 z poprzedniego zestawu, napisz program, który dla każdego z podkatalogów utworzy proces potomny i wywoła polecenie ```ls -l```. Wynik ls poprzedź wypisaniem ścieżki względnej od katalogu podanego jako argument oraz numeru PID procesu odpowiedzialnego za przeglądanie określonego poziomu.
## Zadanie 2. Równoległe mnożenie macierzy (50%)

Napisz program macierz do równoległego mnożenia macierzy — zawartość każdej z macierzy (wejściowej lub wynikowej) znajduje się w osobnych plikach. Argumenty operacji mnożenia są treścią pliku lista, będącego pierwszym argumentem wywołania programu. Plik lista zawiera, w pojedynczej linii:

* Nazwę pliku z  pierwszą macierzą wejściową. 
* Nazwę pliku z  drugą macierzą wejściową. 
* Nazwę pliku z macierzą wyjściową.

Na samym początku program (Manager Process) tworzy podaną (w drugim argumencie programu) liczbę procesów potomnych (Worker Process).


Dla każdego wpisu z pliku  lista proces potomny  mnoży odpowiednie wiersze macierzy A przez odpowiednie  kolumny macierzy B,  a wynik zapisuje w odpowiednie miejsce macierzy C  — każdy z procesów potomnych korzysta z całej macierzy A, a w przypadku macierzy B, tylko z określonych jej kolumn.

Przykładowo, dla dwóch procesów potomnych, pierwszy z nich mnoży odpowiednie wiersze macierzy A przez kolumny macierzy B oznaczone kolorem zielonym; drugi proces potomny, mnoży odpowiednie wiersze macierzy A przez kolumny macierzy B oznaczone kolorem niebieskim.
Czas działania procesu potomnego nie może przekroczyć podanej liczby sekund — trzeci argument programu. Po upłynięciu tego czasu każdy z procesów potomnych kończy swoje działanie, zwracając do procesu macierzystego poprzez kod wyjścia procesu liczbę wykonanych mnożeń — wymnożenie  fragmentu macierzy A przez fragment macierzy B traktujemy jako jedno mnożenie. Proces, który zakończył mnożenie fragmentów, nie kończy działania — może być użyty do kolejnej operacji mnożenia. Program macierzysty pobiera statusy procesów potomnych, wypisuje raport: "Proces PID wykonał n mnożeń macierzy" i  kończy swoje działanie. UWAGA! Nie używamy sygnałów, które są tematem następnych zajęć. Ponadto zakładamy, że jedynym dostępnym sposobem komunikacji procesów jest, w tym momencie, komunikacja poprzez plik — właściwe sposoby komunikacji procesów poznamy na dalszych ćwiczeniach.

Tworzenie pliku wynikowego może się odbywać na dwa sposoby — czwarty argument programu:

1. Procesy potomne  zapisują wynik mnożenia w odpowiednie miejsce **wspólnego** pliku wynikowego — pamiętaj o odpowiednim użyciu blokady FLOCK.
2. Procesy potomne zapisują wynik mnożenia do **odrębnych** plików; osobny proces wywołuje jedną z funkcji rodziny `exec*()` w celu wykonania komendy `paste` — połączenie zawartości plików.
     

Napisz pomocniczy program, który:

* Tworzy określoną liczbę plików z treścią macierzy. Rozmiar tworzonych macierzy, dla odrębnych par macierzy, jest losowy ∈ [Min, Max], gdzie: Min, Max są argumentami programu, przy czym należy zadbać, aby (dla danej pary) liczba kolumn macierzy A była równa liczbie wierszy macierzy B.
* Umożliwia sprawdzenie poprawności otrzymanych wyników mnożenia — implementacja własna lub  przy wykorzystaniu dowolnej biblioteki do wykonywania testów jednostkowych

## Zadanie 3. Zasoby procesów (35%)

Zmodyfikuj program z Zadania 2 tak, aby każdy  proces (mnożący) miał nałożone pewne **twarde** ograniczenie na dostępny czas procesora oraz rozmiar pamięci wirtualnej. Wartości tych ograniczeń (odpowiednio w sekundach i megabajtach) powinny być przekazywane jako dwa  ostatnie argumenty wywołania programu macierz. Ograniczenia powinny być nakładane przez proces potomny, w tym celu należy użyć funkcji `setrlimit()`. Zakładamy, że wartości nakładanych ograniczeń są dużo niższe (t.j. bardziej restrykcyjne) niż ograniczenia, które system operacyjny narzuca na użytkownika uruchamiającego macierz.

Zaimplementuj w macierz raportowanie zużycia zasobów systemowych dla każdego procesu potomnego, w tym czas użytkownika i czas systemowy. Realizując tę część zadania, zwróć uwagę na funkcję `getrusage()` i flagę RUSAGE_CHILDREN.
